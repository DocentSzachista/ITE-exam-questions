# 10. Optyczne nośniki informacji 

Nośniki optyczne służą do przechowywania informacji w postaci, którą odczytuje się za pomocą
wiązki światła (promienia lasera). Pierwszym optycznym nośnikiem danych były płyty LaserDisc o
średnicy około 30 cm, opracowane w latach 70. w Stanach Zjednoczonych do zapisu wideo (obraz w
formacie analogowym, dźwięk w formacie analogowym lub cyfrowym).

Współcześnie jako optyczne nośniki danych wykorzystuje się płyty o średnicy 12 cm, przechowujące
informacje w postaci cyfrowej:

- CD – najstarszy standard (1982), do odczytu wykorzystuje falę o długości 780 nm
(podczerwień), pozwala zapisać 700 MB danych lub 80 minut stereofonicznego dźwięku (w
formacie PCM 16-bit z częstotliwością próbkowania 44.1 kHz),

- DVD – standard z 1995, do odczytu wykorzystuje falę o długości 650 nm (światło czerwone),
dzięki czemu uzyskano wyższą gęstość zapisu – mieści 4.7 GB danych na jednej warstwie, na
płytach dwuwarstwowych mieszczących 8.5 GB danych wybór warstwy następuje przez
odpowiednie zogniskowanie wiązki laserowej (pierwsza warstwa częściowo przepuszcza
światło),

- Blu-ray – standard z 2006, jeszcze wyższa gęstość zapisu, do odczytu wykorzystuje falę o
długości 405 nm (światło FIOLETOWE), pozwala zapisać 25 GB danych na jednej warstwie,
podobnie jak na płytach DVD możliwy jest zapis dwuwarstwowy (50 GB), a w rozszerzonej
wersji standardu nazywanej BDXL – nawet ośmiowarstwowy (200 GB).


Płyty te mogą być zapisywane fabrycznie (jak w przypadku płyt muzycznych CD-ROM), ale mogą też
być dostosowane do jednokrotnego zapisu (np. DVD-R) lub wielokrotnego zapisu i kasowania (np.
CD-RW, BD-RE) przez użytkownika za pomocą nagrywarki – szczególnie duże znaczenie miały tutaj
płyty CD-RW przed upowszechnieniem się nośników pamięci USB.

Dane cyfrowe są zapisywane na płytach w spiralnej ścieżce od środka nośnika w stronę krawędzi w
postaci fragmentów powierzchni odbijających (land) lub pochłaniających (pit) wiązkę światła lasera.
Wykorzystywane jest kodowanie NRZI – zmiana powierzchni (pitu w land lub landu w pit) oznacza
jedynkę logiczną w odczytywanym sygnale. Odbita od płyty wiązka jest wykorzystywana
równocześnie do odczytu danych oraz do utrzymywania lasera w ścieżce i ogniskowania światła na
płycie (odległość między płytą a laserem może się zmieniać z powodu tzw. bicia płyty, wynikającego
z jej nierówności).

## Streszczenie 
TODO zrobić